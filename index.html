<html dir="rtl">
  <head>
<center>
  مدلسازی تجهیزات فرآیندی در صنعت نفت، گاز و پتروشیمی توسط کدهای متن باز<br>
</center>

  </head>
  <body>
مدلسازی تجهیزات فرآیندی در صنعت مهم نفت یکی از رهیافت های بنیادی جهت کسب دانش فنی و توسعه نرم افزاری این صنعت به شمار میآید.<br>
فعالیت بخش های مختلف این صنعت نظیر طراحی، بهینه سازی، مدیرت پروژه ها و کنترل فرآیند بدون در اختیار داشتن نرم افزارهای تخصصی لازم امکان پذیر نمیباشند.<br>
اما توسعه نرم افزارهای کاربردی نیاز به طراحی ماژولهای زیربنایی مانند مدلسازی تجهیزات، شبیه سازی فرآیند، محاسبه خواص ترموفیزیکی سیالات فرآیندی و واسط های کاربری مربوطه دارد.<br>
چنین نرم افزارهایی حوزه های وسیعی از علوم مهندسی را به کار میطلبند.<br>
محاسبات عددی، ترمودینامیک، مکانیک سیالات، طراحی مبدلها، توبربوماشین تنها بخشی از تخصصهای لازم در مهندسی مکانیک میباشد که لازمه طراحی مدلهای مناسب از تجهیزات فرآیندی میباشند.<br>
دروس تخصصی در مهندسی شیمی، کامپیوتر و برق نیز در بخشهای مهمی از پیاده سازی چنین نرم افزارهایی کاربرد دارند.<br>
نگاه مختصری به وضعیت مالی شرکت Aspen Technology (این شرکت در سال 1981 توسط دکتر لری ایوانز Dr. Larry Evans یکی از اساتید دانشگاه MIT در رشته مهندسی شیمی تاسیس شده است) که مهمترین محصول آن نرم افزار Aspen در شبیه سازی فرآیند میباشد، نشان میدهد درآمد این شرکت در سال 2011 معادل 166 میلیون دلار بوده است که طی دو سال در شرایط بحران اقتصادی به بیش از 311 میلیون دلار رسیده است.<br>
این شرکت طی 3 سال بیش از 200 میلیون دلار هزینه تحقیق و توسعه نموده است که نشان میدهد توسعه این صنعت تا چه حدی وابسته به پژوهش میباشد.<br>
سود خالص آن در سال مالی 2013، پس از کسر مالیات بیش از 45 میلیون دلار بوده است.<br>
این شرکت تا کنون از فروش لایسنس 1.67 میلیارد دلار درآمد داشته است و درآمد آن از محل فروش نرم افزار در سه ماهه اول سال مالی 2014 78.7 میلیون دلار بوده است که بیش از 90% درآمدهای آنرا طی این دوره شامل میشود.<br>
ارزش این شرکت در بازار بورس NASDAQ در زمان تهیه این گزارش بیش از 3.7 میلیارد دلار (قابل مقایسه با جمع ارزش بازار پتروشیمی اراک و خارک میلیارد دلار) می باشد.<br>
اعداد و ارقام بالا نشان دهنده گردش مالی سرشار در صنعت تولید نرم افزارهای شبیه سازی فرآیند می باشد که فرصت های بسیاری جهت سودآوری فرآهم می آورد.<br>
در دهه اخیر و با گسترش موفقیت آمیز سیستم عامل لینوکس براساس اجازه نامه متن باز و سپس سیستم عامل اندروید، که دو پروژه بسیار موفق متن باز می باشند، توجه برنامه نویسان و توسعه دهندگان نرم افزار به مزایای این راهکار نو در توسعه نرم افزار جلب شده است.<br>
در حال حاضر در کلیه حوزه های برنامه نویسی میتوان برنامه های مختلفی که با راه کار متن باز توسعه یافته اند را مثال زد. در بسیاری از این موارد حامیان این نرم افزارها، شرکت های بزرگ صنعتی، دانشگاهها یا دولت ها میباشند. و در بعضی از موارد نیز پروژه ها بصورت خود جوش از گفتگوهای و تبادل نظرها در شبکه اینترنت بیرون آمده اند.<br>
درخصوص نرم افزارهای مدلسازی فرآیند و عناوین مرتط به آن نیز می توان نرم افزارهای مختلفی را که در قالب پروژه های متن باز توسعه یافته اند مثال زد.<br>
ascend: یک پروژه نرم افزار متن باز است که توسط دانشگاه Carnegie در پنسیلوانیا امریکا حمایت میشود.<br>
این پروژه از سال 1978 شروع شده است و  توانایی تحلیل مدلهای غیر خطی، بهینه سازی و حل معادلات دیفرانسیل را دارد.<br>
یک تفاوت عمده این نرم افزار جدا کردن بخش مدلساز از تحلیلگر میباشد که امکان کار را به صورت مجزا برای برنامه نویسان محاسباتی و مدلسازان فراهم می آورد.<br>
در حال حاضر آخرین نسخه این نرم افزار به همراه کتابخانه ای از مدلهای تعریف شده بصورت رایگان از طریق اینترنت در دسترس همگان می باشد.<br>
اساس مدلسازی در این نرم افزار تعریف معادلاتی است که اثر یک تجهیز را بر فرآیند تعریف می کنند.<br>
تعریف این معادلات توسط زبان مدلسازی ویژه ای که خاص این برنامه میباشد، صورت میگیرد.<br>
EMSO simulator: یک نرم افزار شبیه ساز که اساس کار آن تعریف معادلات می باشد. هر چند این نرم افزار متن باز به شمار نمیآید اما رایگان است و مجموعه مدلهای آن بصورت آزاد جهت استفاده منتشر میگردد. نرم افزار توانایی تحلیل دینامیکی، مدلسازی سیستم های کنترل فرآیند را دارا میباشد. حامی این نرم افزار دانشگاه Federal University of Rio Grande do Sul در کشور برزیل میباشد.
DWSIM: یک نرم افزار مستقل مدلسازی فرآیند که توسط دو برنامه نویس توسعه یافته و پشتیبانی میشود. این نرم افزار بوسیله زبان برنامه نویسی VB.NET نوشته شده است.
OpenModelica: یک نرم افزار متن باز مدلسازی عمومی جهت تعریف مدلهای ریاضی و تحلیل معادلات حاصل.
باوجود توسعه شگرف نرم افزارها، این دانش هنوز نو و بدیع جلوه میکند لذا در سالهای اخیر مقالات و پایان نامه های بسیاری در زمینه روشهای مدلسازی در سطوح مختلف منتشر شده است. پایان نامه پروفسور David Broman سال 2010 جهت اخذ دکتری علوم و تکنولوژی، تلاشی است جهت توسعه یک زبان مدلسازی پژوهشی و سطح بالا بصورتی که در عین ساده و سبک بودن توانایی های زبان Modelica را در تعریف مدلها خود داشته باشد، مدلهای انعطاف پذیر و قابل استفاده مجدد باشند.  حاصل کار معرفی زبان MKL میباشد همچنین، Modelyze  یک مترجم آزاد میباشد که براساس همین ایده طراحی شده است.
نمونه دیگری از تلاشها پرفسور GEORGE GIORGIDZE  از دانشگاه ناتینگهام میباشد که منجر به طراحی زبان Hydra شده است. این زبان بصورت متن باز از طریق اینترنت در دسترس میباشد.
دانشکده ها و دانشگاهها میتوانند با تعریف پروژه های نرم افزاری کاربردی در حوزه های فرا رشته ای چارچوبی مشخص جهت تعریف پروژه های متنوع دانشجویی در سطوح مختلف تحصیلی فراهم آورد. برآیند پروژه های مختلف در میان مدت توسعه یک نرم افزار خاص میباشد. ممانعت از دوباره کاری و تکرار پروژه های نرم افزاری ، انتقال دانش از طریق کدهای نرم افزاری، تقویت روحیه پژوهشی و کارگروهی از دیگر مزایای سرمایه گزاری دانشگاهها و مراکز آموزشی و پژوهشی در نرم افزارهای متن باز میباشد. از طرف دیگر صنعت نیز میتواند همگام با دانشگاهها از مزایای توسعه چنین نرم افزارهایی در سطوح مختلف بهره برد، یکی از کاربردهای مستقیم این نرم  افزارها، تولید ابزارهای نرم افزاری کمک آموزشی میباشد که میتوانند در آموزشگاههای وابسطه به صنعت نفت جهت آموزش پرسنل شاغل و کارآموزان استفاده گردند.
طراحی ماژولهای آموزشی اختصاصی جهت ارائه مثالهای عددی، نمایش کارکرد یک تجهیز یا مجموعه ای از تجهیزات فرآیندی و عناوینی از این بصورت سفارشی همراه با توضیحات فارسی میتواند کمک شایانی در آموزش مفاهیم تحلیلی، روابط ترمودینامیکی و اثرات پارامترهای خارجی بر کارکرد فرآیند و تجهیزات فرآیندی نماید. فقدان چنین نرم افزارهایی در حال حاضر کلاسهای آموزشی را فاقد امکانات لازم جهت ارائه مثالهای عددی مینماید زیرا در مورد تجهیزات صنعتی تعداد پارامتر ها و متغییرها و حجم محاسبات لازم جهت رسیدن به یک نتیجه قابل قبول بیش از حوصله دوره های کوتاه مدتی است که جهت آشنایی پرسنل برگزار میگردد. 

</body>
</html>
